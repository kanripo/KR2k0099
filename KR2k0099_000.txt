# -*- mode: mandoku-view; -*-
#+TITLE: 江城名蹟
#+DATE: 2015-08-24 22:45:28.258997
#+PROPERTY: ID KR2k0099
#+PROPERTY: BASEEDITION WYG    
#+PROPERTY: JUAN 提要
<pb:KR2k0099_WYG_000-1a>¶
欽定四庫全書　　　　　史部十一¶
　江城名蹟　　　　　　　地理類七(古蹟之屬/)¶
　　提要¶
　　　　(臣/)等謹案江城名蹟四巻¶
　　　國朝陳宏緒撰宏緒字士業新建人明末以薦¶
　　　　授晉州知州時劉宇亮以閣臣督師欲移兵¶
　　　　入晉州宏緒扼不納坐謫為湖州府經厯鼎¶
　　　　革後終于家是書以江西省㑹為南昌新建¶
<pb:KR2k0099_WYG_000-1b>¶
　　　　二縣地因攷其名蹟以城之内外為限凡去¶
　　　　城逺者則不及多詳于樓觀祠宇梵刹園亭¶
　　　　之類巻上為攷古巻下為證今自序謂古與¶
　　　　今不以時代為斷而一以興廢存亡為斷葢¶
　　　　事皆目厯非徒按籍而發也宏緒文章淹雅¶
　　　　在明末號能復古故作是書序次頗有條理¶
　　　　考證亦多精核惟喜載雜事多近小説且多¶
　　　　曼衍旁渉如天寧寺條下載寺僧淫䙝之類¶
<pb:KR2k0099_WYG_000-2a>¶
　　　　頗乖大雅亦非地志之體是則體例未嚴不¶
　　　　免為白璧之瑕矣乾隆四十六年九月恭校¶
　　　　上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 自序
<pb:KR2k0099_WYG_000-3a>¶
江城名蹟自序¶
名蹟記記江城内外之名跡也城之為門者十有二今¶
僅存其七其四𨽻南邑其三𨽻新邑新邑濵章江渡江¶
而西則漸遠於城矣南邑地皆平野帶郭之闤闠頗盛¶
民居盡而阡陌林莽出則又漸遠於城矣遠於城者槩¶
不記記固以城之内外為限也吾郡之名蹟夥矣而僅¶
以城内外限者何也城内外吾之所日涉而遠於城者¶
非吾所日涉也非吾所日涉者猶吾父母之邦之名跡¶
<pb:KR2k0099_WYG_000-3b>¶
也而顧可略之乎緩急之異也吾日接四方賔客問我¶
以遠於城之名蹟而吾茫然孰與夫問我以城内外而¶
吾茫然者之可耻也故曰緩急之異也且夫城内外名¶
蹟非獨吾日涉之亦四方賔客之所日涉也其問我也¶
必先乎城内外而後徐及乎遠於城者其徐及之吾亦¶
可以徐及之也析為上下二巻者何也兹則古今之異¶
也薛道衡之所豔王勃之所稱杜牧之之所揚詡倐忽¶
而歸於灰飛烟滅薛與王與杜之所未及見而待吾軰¶
<pb:KR2k0099_WYG_000-4a>¶
為之薛與王與杜者亦倐忽強半而歸於灰飛烟滅其¶
不能遽議汶陽之復者於是題之曰攷古其幸而尚在¶
與新搆者於是題之曰證今古與今不以時代為斷而¶
一以興廢存亡為斷焉此上下巻之所由析也嗚呼吾¶
愧非道衡也愧非勃也牧也然而百年有盡之軀則有¶
時而古矣古則人恕而存之恕而存之又安問其為道¶
衡為勃為牧哉而又安問其不恕者哉石莊居士陳宏¶
緒題¶
